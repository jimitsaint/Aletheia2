# Gorr Och Guld

Den personlighet som framträder  
efter en tid utanför konventionerna  
kan inte komma in igen  
och bli igenkännbar.  
Tillståndet kommer att visa sig vara oåterkalleligt.  
Det var aldrig tänkt  
att det skulle gå till på det här sättet.  
Det borrdjup hans öde ledde honom till  
formgav ett ansikte  
av ett evigt skymundan;  
ett dimlandskap.  

Personligheten ter sig sedan dunkel i sina möten,  
delar av den verkar till och med skrämmande,  
människorna tycks fascineras  
men de stannar aldrig kvar i mötet.  
Ingen, i alla fall ytterst få av dem,  
har tid att undersöka  
vad dessa intryck handlar om.  
Ingen bör det heller begära av dem,  
ty alla gör så gott de kan  
med den tid de har kvar.  
Följdfrågor tycks endast finnas  
i utopin.  

Han kom tillbaka igen.  
Vidare försökte han  
förgäves, gång på gång  
kliva in i mänskligheten,  
kliva in som en nybliven kusin  
till autisterna;  
han förstår inte världen.  
Den blir för honom överväldigande  
av tondöv banalitet,  
han vill bara hålla för öronen.  
Till slut börjar han förakta sig själv  
eftersom det finns få saker  
som är så outhärdligt  
som att vara isolerad  
mitt ibland folk.  

Han kommer att tappa samtalet,  
det sker varje gång.  
Han släpper taget, tystnar,  
blicken skenar iväg  
och plötsligt  
hörs bara ett småstörande brus  
i bakgrunden.  

Han känner saknad  
över bergen i Elbsandsteingebirge –  
där han hade vandrat i drömmarna  
långt innan bergens svärta  
även ledde hans fysiska kropp  
framåt bland höjderna –  
i bergen finns både  
högt och lågt.  

Han blir tilltalad… och kommer tillbaka  
i besvikelse,  
han blir så frustrerad ibland  
att han till och med kan längta tillbaka  
till de gamla slagen,  
till barndomens slagfält.  
Inte att vara mitt i situationen,  
men i de levande konsekvenserna  
där såren är färska  
och påminner om liv.  

Han måste hålla tårarna tillbaka ibland.  
Knipa ihop för att hålla ihop –  
men bara ibland.  
Det har funnits tider  
då det var betydligt vanligare.  

Verkligheten är som den är  
och “de märkta” vandrar förbi  
mitt i stadens myller,  
avskilda från varandra  
i en orytmisk melodi.  

Han försöker förstå  
den värld han kom tillbaka till.  
Förstå den utifrån erfarenheter  
upplevda i en annan.  
Därför är han dömd till ensamhet,  
så själva testet måste gå ut på  
att han ska visa sig ihärdig i längden,  
härdad och stolt  
inför beställaren.  

Det som är klart  
är att det fanns ingenting  
som var frivilligt  
i det här från början.  
Vägen beträddes  
med sorg –  
en sådan som man  
aldrig blir klar med.  

Det är som att han  
någonstans alltid minns  
att syret  
en gång i tiden  
var enklare att andas.  

Det är längs en sådan väg  
man måste stanna upp  
för att skriva efter ett tag,  
stanna för att skriva  
efter andan.  
Det inre trycket  
riskerar annars  
att få en till att tidigarelägga döden –  
sin egen eller någon annans.  

Och där kom det att skrivas.  
Det skrevs tills det började växa;  
det kunde växa  
och kunde dö,  
kunde växa igen  
och dö.  

De mest besynnerliga liknelser  
framträder  
när man inte har tillhört  
på för länge,  
ty den frihet som ensamheten  
för med sig  
kommer alltid  
att slå över  
och bli ful.  

När jag skrev längst vägen  
samlade jag ihop  
de nåbara förlusterna,  
fyllde pennan  
med all känslomässig laddning  
från kroppens alla  
slagfältsminnen.  

Jag reste en pestpelare  
och utsmyckade döden  
med det liv  
som döden förde med sig  
i ett puder  
av rödockra!  

(laddningen i smärtan  
kan omformas till energi)  

Häpna!  
Den blev bara större  
och större  
och drog blickar  
efter blickar  
emot sig.  

Ingen hjälpte mig,  
och även det hjälpte mig.  
Jag tror  
att ansträngningarna räckte.  
Jag är inte säker,  
men det känns så.  

Med glädjetårar  
skådar jag historiens  
dödsfält bakom mig  
idag –  
triumferande!  

Så länge vi lever  
är vi barn  
som vill vara med.

